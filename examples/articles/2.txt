Začal soud s útočníky na Hrůzu. Ponižoval nás, tvrdí jeden z mladíků
17. března 2015  10:43,  aktualizováno  11:26
Stalo se, ale do určité míry si za to Michal Hrůza může sám - pletl se, do čeho nemusel, povyšoval se a nás ponižoval. Tak zní obhajoba dvou mladíků, kteří loni v červenci ve Stodolní ulici zpěváka napadli. Útok, který skončil jeho těžkým zraněním, začal projednávat Krajský soud v Ostravě.
Začal soud s útočníky na Hrůzu. Zpěvákovi se omluvili | (0:33) | video: iDNES.cz
Obžalovaní devatenáctiletí bratranci Nikolas Agoratsios a Patrik Kaifáš osudné noci ze 16. na 17. července společně s přítelkyněmi a příbuznými popíjeli v klubu Sydney. Oba vypovídají, že pili hlavně pivo. Kaifáš si byl jistý, že měl asi čtyři dvanáctky, a nedovede si proto vysvětlit, jak je možné, že po incidentu nadýchal 2,23 promile.

Jak šel čas
16. července 2014, večer
Michal Hrůza vystoupil v rekonstruovaném Trojhalí v Ostravě v rámci akce Festival v ulicích. O den později měl mít ještě koncert na festivalu Colours of Ostrava.

17. července, zhruba 3:30 hodin
Hrůza s kolegy popíjeli v hospodě ve Stodolní. Zpěvák poté na ulici zasáhl do potyčky dvou mladíků. Když pohrozil přivoláním policie, byl napaden a spadl na dlažbu. Po úderu do hlavy měl těžce poraněný mozek.

17. července, dopoledne
Zpěvák podstoupil v Městské nemocnici Ostrava náročnou operaci mozku. Jeho život při silném nitrolebečním krvácení byl v přímém ohrožení. Operaci vedl primář neurochirurgie Marian Starý, který patří v tomto oboru k největším kapacitám v zemi.

18. července
Policie dopadla a obvinila dva mladé muže ve věku 18 a 19 let, kteří Hrůzu napadli. O den později je soud poslal do vazby.

29. července
Lékaři probudili pacienta z umělého spánku. Nebylo ještě jasné, zda zranění nebude mít trvalé následky.

11. srpna
Michal Hrůza byl propuštěn z ostravské nemocnice. Následuje dlouhodobá rehabilitace v motolské nemocnici.

18. a 22. srpna
Oba útočníci jsou propuštěni z vazby, vyšetřování pokračuje.

19. listopadu
Kapela oznamuje, že začala zkoušet v kompletní sestavě, tedy i s Michalem Hrůzou.

4. února
Vyšetřování případu bylo ukončeno obžalobou obou útočníků. Hrozí jim až dvanáct let vězení. 

 

V baru se pohádali kvůli tomu, že Kaifáš tancoval s Agoratsiosovou přítelkyní. Spor pokračoval i venku na ulici. „Ale určitě to nebyla nějaká bitka, jen taková rodinná rozepře. Ani nevím, jak jsme spadli,“ líčil Agoratsios.

V tu chvíli, asi ve 3:30 ráno, se do děje zapojil Hrůza. Oba okřikl, ať toho nechají, jinak zavolá policii. „Vstal jsem, říkal mu, ať se do toho neplete, že jde o rodinnou záležitost, a když nepřestal, dal jsem mu facku,“ popisoval Agoratsios.

Hrůza se podle něj choval povýšeně a jeho naopak ponižoval. „Říkal, víte, kdo já jsem? Navíc mi přišel i dost opilý,“ dodal mladík.

Policie zadržela mladíka chvíli po útoku
Po facce Hrůza poodstoupil, ale zopakoval, že jestli toho nenechají, tak přivolá policii. V ruce držel mobil. To už z dlažby vstal Kaifáš. Hrůzu uchopil za oděv a dal mu pěstí ránu do obličeje. Hrůza, který úder nečekal, se vyvrátil a hlavou dopadl na dlažbu.

Kaifáš na soudu odmítl vypovídat, už dříve na policejní služebně ale řekl, že si na útok nepamatuje, ale pokud se stal, tak ho to moc mrzí.

Poté celá skupina ze Stodolní odešla. „Bylo tam mnoho lidí, kteří se o Hrůzu postarali a volali i záchranku. Já měl vybitý mobil,“ vysvětlil Agoratsios.

Odmítl, že by fackou chtěl zabránit tomu, aby Hrůza přivolal policii. „Ti by jen přišli a řekli, ať se rozejdeme. Naštvalo mě, jak se chová, a byl jsem rozčilený.“

V jedné z bočních ulic pak Kaifáš vzteky rozbil zrcátko superbu, za což už dostal podmínku. Záhy se objevili strážníci, kteří přivolali policii. Kaifáš putoval na policejní služebnu.

Obžalovaní by měli zaplatit zhruba tři miliony korun
Agoratsios dokonce uvedl, že podle informací jeho známých měl být Hrůza ještě před incidentem odvezen sanitkou do nemocnice, jenže se odmítl nechat ošetřit. A prý se mu Hrůza zdál zraněný.

Jak šel čas
Místo na Stodolní ulici, kde byl těžce zraněn zpěvák Michal Hrůza. (17. července 2014)Ostravští studenti, kteří jsou obviněni z brutálního napadení zpěváka Michala Hrůzy.
Nikolas Agoratsios příchází do jednací síně.Nikolas Agoratsios (vpravo) a Patrik Kaifáš v jednací síni. Loni v červenci napadli zpěváka Michala Hrůzu. (17. března 2015)
Zobrazit fotogalerii

„To je nehorázná lež. Čekala jsem od obou obžalovaných nějakou pokoru, ale bohužel. Je to jejich způsob obhajoby,“ reagovala Hrůzova právní zmocněnkyně Iveta Végsöová, která také pro manžele Hrůzovy žádá zhruba dva a půl milionu korun jako bolestné, odškodnění a zaplacení nákladů.

Dalších 380 tisíc korun požaduje VZP. Manažerka Hrůzovy kapely Martina Tůmová navíc už dříve řekla, že i zbylí muzikanti budou žádat náhradu ušlého výdělku například za neuskutečněné koncerty.

Státní zástupce: Hrůza se zachoval jako slušný člověk
 Jak uvedl státní zástupce David Bartoš, Hrůza se zachoval jako slušný člověk. „Chtěl zabránit rvačce, a to se obrátilo proti němu,“ řekl státní zástupce před zahájením procesu. Obžalovaní uvedli, že všeho litují. Tvrdí ale, že si nic nepamatují.

Soud pokračuje odpoledne výslechem svědků, rozsudek by mohl padnout ve čtvrtek. Bude se také přehrávat záznam kamery ze Stodolní, která útok zachytila. S předvoláním Hrůzy se zatím nepočítá. Jeho zdravotní stav ještě není zcela dobrý, navíc si po zranění mozku na incident nepamatuje.

Agoratsios, který dal první facku, může dostat až čtyřleté vězení, předpokládá se však vynesení podmínečného trestu. Kaifáš, jenž Hrůzovi dal pěstí, může za výtržnictví a vydírání dostat kvůli následkům pět až dvanáct let vězení. Oba obžalovaní jsou studenty ostravské střední školy, Kaifáš patří mezi přední freestylové jezdce BMX. Hrůzovi poslal omluvný dopis.

Útočníci šli do vazby loni v červenci: 

Zdroj: http://ostrava.idnes.cz/zacal-soud-s-utocniky-na-hruzu-ponizoval-nas-tvrdi-jeden-z-mladiku-10u-/ostrava-zpravy.aspx?c=A150317_101944_ostrava-zpravy_jog#utm_source=sph.idnes&utm_medium=richtext&utm_content=top6
