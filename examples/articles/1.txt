Společnost ČKD Praha DIZ, která dodává technologie pro tunel Blanka, se pustila do stavební firmy Metrostav. Ta v pondělí nabídla Praze, že převezme odpovědnost za dokončení tunelového komplexu. Podle první z firem se Metrostav takto snaží zakrýt vlastní chyby při výstavbě.
Tunel Blanka
Tunel Blanka | foto:  Michal Šula, MAFRA
„Na základě včerejšího vyjádření předsedy představenstva společnosti Metrostav se nemůžeme zbavit dojmu, že se stárnoucí doyen snaží naivní nabídkou zachránit potápějící se loď,“ uvedl generální ředitel ČKD Praha DIZ Robert Wolf.

Město podá žalobu na ČKD Praha DIZ
Kvůli vadným kabelům podá Praha žalobu na firmu ČKD Praha DIZ, která má v tunelu Blanka na starost technologickou část. 

Praha si chce podle radního pro dopravu Petra Dolínka nechat prověřit způsob, jakým žalobu podat. Návrh dalšího postupu má být hotov v příštím týdnu.

"Je to první krok k tomu, aby si s námi naši dodavatelé přestali hrát na schovávanou, což nám připadá, že se nyní děje," řekl Dolínek.

Tiskovou zprávou reagoval na pondělní prohlášení šéfa Metrostavu Jiřího Bělohlava, že jeho firma nabízí Praze kompletní převzetí odpovědnosti za dokončení Blanky včetně technologické části, již zajišťuje právě ČKD Praha DIZ.

„Naše firma je okamžitě připravena zahájit s Hlavním městem Prahou jednání o převzetí kompletní odpovědnosti za dokončení celého projektu Blanka včetně technologické části. Jsem si jist, že v úzké spolupráci dokážeme oživit toto krásné dílo v rozumném termínu,“ uvedl Bělohlav v dopise, z nějž citovala ČTK.

ČKD Praha DIZ ale tvrdí, že Metrostav nabídkou pomoci městu jen zakrývá vlastní chyby a neschopnost předat Praze dílo v požadované kvalitě.

„O tom svědčí i zápis z kontrolního dne, kdy 20. ledna 2015 správce stavby konstatoval, že nemůže tunelový komplex Blanka převzít kvůli nevyhovující vodotěsnosti. A toto se v minulosti stalo opakovaně,“ pokračoval Wolf.

Problémy tunelu Blanka
Stavbu tunelu za více než 37 miliard korun provází řada problémů. Rozhodčí soud už loni řešil spory s Metrostavem o miliardové částky. Kromě toho se město soudí také s firmou Inženýring dopravních staveb, která měla zajistit stavební dozor a koordinaci prováděných prací.

Tunel Blanka měl být otevřen už v roce 2011, termín se několikrát odkládal. Jen loni padl jarní, podzimní i prosincový termín, nestihne se ani dubnový termín. A to kvůli kabelům poškozeným vlhkostí. Zahájení provozu se kvůli nim posouvá nejméně o dalších osm měsíců (psali jsme zde).

ČKD Praha DIZ dává firmě Metrostav za vinu, že zpozdila předání stavební části díla takřka o tři roky a měla podíl na potížích způsobených přívalovým deštěm, kdy řádně nezabezpečila stavbu, i na opakujících se průsacích během montáže.

„Kde bere tu odvahu, že je po všech těchto neúspěších schopná rychleji a bezpečně dokončit technologickou část? Na nezištného mesiáše, který přes své zjevné potíže chce řešit i to, co mu nepřináleží, proto nevěříme,“ uzavřel komentář k nabídce Metrostavu Robert Wolf.

Metrostav nechává prohlášení ČKD Praha DIZ bez komentáře: „Četli jsme ho, ale nebudeme se k němu vyjadřovat,“ řekl iDNES.cz bez dalších podrobností mluvčí stavební firmy František Polák. 

K pondělní nabídce Metrostavu se v úterý vyjádřil také radní pro dopravu Petr Dolínek.

„V současné době je to předčasné hodnotit. Odbor strategických investic bude nyní zkoumat, zda je možné nabítku Metrostavu využít,“ řekl Dolínek novinářům po zasedání rady.

Primátorka Adriana Krnáčová nedávno ostře zkritizovala projektanty, že nepředpokládali problém s prosakováním vody. Ne debil, ale více debilů může za Blanku, uvedla Krnáčová (5. března 2015):

Zdroj: http://praha.idnes.cz/reakce-ckd-na-prohlaseni-metrostavu-k-blance-fmd-/praha-zpravy.aspx?c=A150317_114800_praha-zpravy_bur#utm_source=sph.idnes&utm_medium=richtext&utm_content=top6
