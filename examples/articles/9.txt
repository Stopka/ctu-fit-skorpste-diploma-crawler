Egyptského policistu za zabití demonstrantky soud nemine
Velikost textu:
 
17. 3. 2015 13:45, autor: ČT24
Káhira - Ze smrti politické aktivistky při demonstraci u příležitosti čtvrtého výročí egyptské revoluce se bude před soudem zodpovídat jeden ze zasahujících policistů. Před egyptskými soudy za poslední rok stanula řada účastníků protivládních demonstrací, proces s příslušníkem bezpečnostních složek potlačujících tyto protesty je ale ojedinělý.
Protesty v Egyptě
Protesty v Egyptě
Dvaatřicetiletá Šajmaa Sabbaghová zemřela v davu protestujících, do nějž obviněný policista údajně vystřelil. Zranil při tom prý i několik dalších lidí. Smuteční pochod, který policie nakonec násilně rozehnala, se konal letos 25. ledna k uctění obětí revoluce z roku 2011. Lidové povstání tehdy svrhlo režim autoritářského prezidenta Husního Mubaraka.
Egyptské ministerstvo vnitra nejprve odmítalo, že by vinu za smrt Sabbaghové nesl některý z policistů. Po vlně protestů, které vyvolalo video zachycující její smrt hojně sdílené na sociálních sítích, ale ministerstvo souhlasilo s vyšetřováním. Kromě policisty, jemuž hrozí za neúmyslné zabití až sedm let vězení, stanou před soudem kvůli lednovým událostem také organizátoři údajně nelegální demonstrace.
Čtěte také:
Egyptští policisté jdou za mříže kvůli střelbě do demonstrantů, 22. 5. 2012
Organizace na ochranu lidských práv stále častěji kritizují narůstající počet případů policejního násilí v Egyptě. Podle Human Rights Watch od vojenského puče, který v létě 2013 svrhl režim islamistického prezidenta Muhammada Mursího, přišlo o život více než 1000 účastníků nejrůznějších demonstrací.
Právě po Mursího pádu přijal vojenský režim pod vedením současného prezidenta Abdal Fattáha Sísího přísné zákony omezující shromažďovací právo, které usnadňují policii zásah proti demonstrantům z řad islamistů i demokratické opozice.
