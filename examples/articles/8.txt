Skanska čelí podezření z korupce z doby, kdy ji řídil Ťok
Velikost textu:
 
17. 3. 2015 11:07, autor: jak
aktualizováno 17. 3. 2015 12:07
Praha - Stavební společnost Skanska čelí podezření z korupčního skandálu - informuje o tom Český rozhlas. Švédští interní auditoři měli v roce 2011 zjistit, že česká pobočka ze svého hospodaření podezřele vyvedla nejméně sto milionů korun. Firmě tehdy šéfoval současný ministr dopravy Dan Ťok (nestraník za ANO). Podle zdrojů Českého rozhlasu měly jít peníze na úplatky při zakázce na dostavbu silnice R7. Ťok to ale odmítá.
Rychlostní silnice R7
Rychlostní silnice R7
"Já to naprosto odmítám. Ty peníze na úplatky nešly a nešlo o žádnou podezřelou transakci. Audit přišel ve zvláštní situaci, kdy Skanska byla na straně objednatele i na straně dodavatele a mezitím byl ten konsorciální partner," komentovat ministr dopravy Ťok kauzu v rozhovoru pro ČT24.
Skanska měla poslat peníze firmě, s níž spolupracovala na dostavbě dálnice R7. Tyto peníze měly následně jít na úplatky, řekly Českému rozhlasu dva vysoce postavené zdroje ze Skansky.
Ťok pro ČT24
"Kdybych v roce 2011 měl jakékoliv pochybnosti, že mohlo jít o korupční jednání, tak bych to oznámil policii."
Výběrové řízení na dostavbu dálnice vyhrálo konsorcium firem EDS, Geosan Group a Skanska. Celková hodnota zakázky byla 2,2 miliardy korun. Skanska byla vedoucím konsorcia a měla 71,5 procenta z celé zakázky. V červnu 2010 se však vzdala 16,5 procenta ze zakázky a přesunula je na firmu Geosan Group. Ze 71,5procentního podílu Skansce zbylo 55 procent, rozdíl činí asi 370 milionů korun.
"Geosan za námi přišel a požádal, že se situace na trhu změnila, že by chtěl víc práce, že by chtěl větší procenta. Pro nás bylo důležitější začít pracovat, než mít velkou hádku uvnitř konsorcia," vysvětlil dnešní šéf Skansky Roman Wieczorek, proč Skanska dobrovolně změnila smlouvu. Jenže Geosan si k provedení prací najal jinou firmu – a to právě Skansku, u níž si měl objednat výstavbu mostu na silnici R7. Údajně za výrazně nižší peníze.
přehrát video
Ťok ke Skansce: Nešlo o žádnou podezřelou transakci
Ťok: Nic se nestalo
Peněžní převody se nezdály vnitřním auditorům Skansky. Dva zdroje, jejichž identitu zná redakce Českého rozhlasu, tvrdí, že šlo o peníze na úplatky. Vyšetřování potvrdili finanční ředitel celosvětové Skansky Peter Wallin i šéf správní rady Stuart Graham. Celý projekt běžel v době, kdy za firmu odpovídal Dan Ťok. Ten však jakákoliv nařčení radikálně odmítá.
"Já si myslím, že to žádná kauza není," míní Dan Ťok. "Interní audit ve Skansce sleduje ročně zhruba 30 případů, toto byl jeden z nich. Audit řekl, že se mohlo něco stát. Po prošetření se seznalo, že se nic nestalo," vysvětluje Ťok. "Kdybych já měl jakýkoliv pocit, že se jedná o korupční jednání, tak to sám nahlásím policii. Striktně odmítám, že by Skanska pod mým vedením byla zapletena do jakýchkoliv korupčních skandálů. Jestli má někdo pocit, že by to měl šetřit, tak ať to, probůh, šetří," dodal ministr dopravy.
"Je správné, že jsme provedli interní kontrolu, ta však neodhalila nic, co by ukazovalo na nějaké provinění vůči etice," řekl agentuře Reuters Edvard Lind, šéf oddělení pro vztah s médii ve Skansce.
