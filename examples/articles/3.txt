Půta zvažuje, že se kvůli stíhání definitivně vzdá postu šéfa Starostů
17. března 2015  13:33
Liberecký hejtman Martin Půta zvažuje, zda je udržitelná jeho pozice ve vedení Starostů a nezávislých. Už dříve si pozastavil funkci šéfa hnutí kvůli obvinění z přijetí úplatku. „Pokud kauza vyřešená nebude, uvědomuji si, že to lídra limituje,“ řekl iDNES.cz Půta. Hnutí STAN čeká za měsíc, 17. dubna, celostátní sněm. Už na něm může změna nastat.
Hejtman Libereckého kraje Martin Půta rezolutně odmítá, že by vzal jakýkoliv...
Hejtman Libereckého kraje Martin Půta rezolutně odmítá, že by vzal jakýkoliv úplatek. | foto: Ota Bartovský, MAFRA
„Není to pro mě osobní rozhodování, je to otázka posuzování perspektivy pro celé hnutí. Pro hnutí ani pro mě samozřejmě není úplně jednoduché místo praktických věcí, které se týkají budoucnosti, řešit kauzu, ve které se cítím nevinný, ale není v mých rukou, jak orgány, které to řeší, budou postupovat,“ naznačil iDNES.cz Půta, že by se mohl funkce předsedy definitivně vzdát.

„Není to komfortní situace. Degraduje nás to,“ řekl pod podmínkou anonymity člen širšího vedení Starostů a nezávislých v souvislosti s Půtovou kauzou. Ten od listopadu čelí obvinění z trestného činu zneužití pravomoci úřední osoby a přijetí úplatku, za což mu hrozí až dvanáctiletý trest.

Zastupující předseda hnutí Petr Gazdík stejně jako Půta upozornil na to, že sněm Starostů není plánován jako volební, s jednou malou výjimkou. Do vedení STAN má být doplněna pražská radní Jana Plamínková. „Budeme volit novou členku předsednictva za Prahu. Vzhledem k tomu, že je radní hlavního města Prahy, tak si myslíme, že by Praha měla být zastoupena,“ řekl Půta. S tím souhlasí i zastupující předseda.

Je možné, že Půta na dubnovém sněmu STAN udělá takový krok, aby hnutí nemuselo na poslední chvíli před krajskými volbami řešit problém, kdo ho povede, jestliže do té doby kauza libereckého hejtmana neskončí. „Podávali jsme stížnost na zahájení stíhání na konci února. I státní zastupitelství má nějaké termíny. Uvidíme,“ uvedl v úterý liberecký hejtman. Jeho zástupce Gazdík, který hnutí STAN vedl před Půtou, zdůraznil, že je jen věcí hejtmana, co udělá a jak si vyhodnotí, co je pro hnutí Starostové a nezávislí nejlepší.

O co jde v kauze libereckého hejtmana
V čem Půtova kauza spočívá? Vyšetřování, v němž se jako obviněný ocitl i liberecký hejtman, se týká Centra podpory geotermálního využití energie v libereckém kostele svaté Máří Magdalény.

Zakázku na jeho opravu získal Metrostav. Vyšla by na 65 milionů korun a měla na ni přispět Evropská unie. Nakonec na centrum nedala ani korunu. Půta se do problémů dostal poté, co navrhl, aby operační program Severovýchod poskytl na rekonstrukci kostela první část evropské dotace 20 milionů korun (více zde).

„Nepřijal jsem nikdy žádný úplatek,“ reagoval Půta na to, že si podle podezření vzal úplatek 800 tisíc korun korun.

Libereckým hejtmanem ale zůstal i poté, co se rozpadla koalice se Změnou pro Liberec. Odstoupil ale z funkce předsedy Regionální rady ROP Severovýchod. V hnutí Starostové a nezávislí se stáhl do pozadí, hnutí nyní reprezentuje Gazdík, který již hnutí vedl a který je zároveň místopředsedou Sněmovny. Půta je členem dvanáctičlenného předsednictva.

Celá věc má nejen osobní, ale i výrazně politický rozměr. Zatímco Gazdík byl architektem úzké spolupráce hnutí STAN s TOP 09, díky čemuž Starostové a nezávislých prosadili změnu rozpočtového určení daní a více peněz malým obcím, Půta je stoupencem rozvolňování vazby hnutí Starostů se stranou Karla Schwarzenberga a Miroslava Kalouska.

Zdroj: http://zpravy.idnes.cz/puta-zvazuje-ze-se-kvuli-stihani-definitivne-vzda-postu-sefa-starostu-1mn-/domaci.aspx?c=A150317_133230_domaci_kop#utm_source=sph.idnes&utm_medium=richtext&utm_content=top6
