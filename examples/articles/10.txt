Vodafone chce po O2 stamiliony za zneužití postavení
Velikost textu:
 
17. 3. 2015 07:03, autor: afi
Praha - Za údajné zneužití dominantního postavení čelí mobilní operátor O2 žalobě od svého konkurenta - firmy Vodafone. Předmětem sporu jsou přípojky xDSL vysokorychlostního internetu. O2 si mělo účtovat bezdůvodně vysoké velkoobchodní ceny. Vodafone proto po české mobilní dvojce požaduje 385 milionů korun. Žaloba je u Městského soudu v Praze.

Podstata žaloby na společnost O2 Czech Republic spočívá na zneužití dominantního postavení na trhu pevného vysokorychlostního internetu. O2 si prý účtovala neodůvodněně vysoké velkoobchodní ceny za přípojky xDSL. Ve výsledku tak měla O2 způsobit dokonce zpomalení vývoje vysokorychlostního internetu v České republice.
Téměř tři čtvrtiny Čechů jsou on-line. Čtyři z pěti mají rychlost nižší než deset megabitů za sekundu. Bez kvalitního připojení je ale problém využít potenciál moderních technologií. Přečtěte si o výzkumu více.
"Inovativní digitální služby dostupné za konkurenceschopné ceny jsou naprosto zásadní pro spotřebitele, firmy a celkové zdraví digitální ekonomiky. Protikonkurenční kroky O2 bohužel poškozují české národní zájmy tím, že brání zdravému vývoji českého trhu s vysokorychlostním připojením," odůvodnil žalobu generální ředitel Vodafonu Baleš Šarma.
O2 v České republice poskytuje přes 80 % xDSL připojení. Postup O2 údajně znemožnil Vodafonu nabízet zákazníkům pevné připojení k vysokorychlostnímu internetu za ceny, kterými by mohl O2 konkurovat. Vodafone přišel o stávající a potenciální zákazníky, protože měl omezené možnosti rozvíjet svou nabídku pevných linek. Škoda podle Vodafonu vznikla v letech 2011 až 2014 a dále narůstá o částku více než 100 milionů Kč ročně. V minulosti už O2 žalovala konkurenční firma Volný, a to kvůli stlačování marží u xDSL. Jako náhradu požadovala celkem čtyři miliardy korun.
O2 Czech Republic vlastní skupina PPF. Ta koupila O2 od společnosti Telefónica v lednu 2014 za 63,6 miliard Kč a zároveň získala licenci k používání značky O2 v České republice. V současnosti PPF ovládá přes 83 % společnosti O2. Pevný internet od O2 využívalo ke konci minulého roku 922.000 zákazníků.
