Muž se odmítl pomazlit na ubytovně se spolubydlícím, dostal nafackováno
17. března 2015  13:17
Ke konfliktu mezi nocležníky ubytovny v Ostravě-Zábřehu spěchali v pondělí ráno strážníci. Šestapadesátiletý muž toužil po intimním kontaktu s mladším spolubydlícím a začal ho hladit. Ten však jeho zájem neopětoval, a tak se muži začali prát. Sedmatřicetiletý muž skončil v nemocnici.
Ilustrační snímek
Ilustrační snímek | foto: MF DNES
„Oznamovatel na strážníky čekal na vrátnici ubytovny. Vysvětlil jim, že se chystal ve svém pokoji ke spánku, když si k němu přisedl spolubydlící a začal ho hladit po zádech,“ vylíčila mluvčí ostravských strážníků Jana Urbaníková.

Mladší z mužů chlípníkovi několikrát zopakoval, že jsou mu dotyky nepříjemné. Dotyčný však odmítnutí neunesl, a tak se dvojice začala prát.

„Oznamovatel po konfliktu nebyl viditelně zraněný a nepožadoval lékařské ošetření. Spolubydlící před strážníky všechno popřel. Strážníci proto muže poučili a odjeli,“ doplnila mluvčí.

Neuplynulo ani patnáct minut, když policejní dispečink přijal z ubytovny další hlášení. Muži se totiž porvali znovu.

„Na vrátnici na strážníky opět čekal oznamovatel, kterému nad levým okem přibyla boule. Vysvětlil, že po odchodu strážníků jej spolubydlící vyfackoval za to, že strážníky přivolal. Jeden z úderů byl tak silný, že se muž udeřil o polici,“ popsal napadení muž.

Protože ho bolela hlava a měl závratě, strážníci přivolali sanitku, která muže přepravila do nemocnice na ošetření. Případ nyní vyšetřují státní policisté.

Zdroj: http://ostrava.idnes.cz/napadeni-v-ostravske-ubytovne-dev-/ostrava-zpravy.aspx?c=A150317_095606_ostrava-zpravy_mav
